Deleuze i Guattari pisali „Napisaliśmy Anty-Edypa we dwóch. Jako że każdy z nas był kilkoma, dało to już mnóstwo ludzi [^I]\[...\] Dlaczego zachowaliśmy nasze nazwiska? Z przyzwyczajenia, wyłącznie z przyzwyczajenia”. My tłumaczyłyśmy *Extinction Internet* we czwórkę. Czworo to mnóstwo ludzi, nawet jeśli nie każda z nas jest kilkoma.   
Po co, w dobie zaawansowanych tłumaczy generatywnych i wyrafinowanych technik lokalizacji oprogramowania, wkładać wysiłek w ręczne tłumaczenie czegokolwiek? Po co dyskutować o znaczeniu tej, czy innej frazy – czasem wieczorem, już po robocie, kiedy dzieci zasną – a czasem rano, na *home-office*, wymykając się regułom zarobkowej pracy?  Po co, wreszcie, stawiać i utrzymywać stronę, która będzie niosła ten żmudnie, miesiącami dyskutowany tekst, w świat?

Może po to, żeby być razem i wykuwać wspólny słownik? Może po to, żeby zmierzyć się z pytaniami, które stawia przed nami gniewny, trochę zawiły, manifest Lovinka, tak różny od lirycznej opowieści Frei Indii o [Anemoi](https://www.afterbabel.com/p/a-time-we-never-knew), [The Para-Real A Manifesto](https://newdesigncongress.org/en/pub/the-para-real-manifesto/) Cade Diehm’a czy [The Everything Manifesto](https://medium.com/iam-journal/the-everything-manifesto-a-thought-experiment-for-the-next-billion-seconds-bcd9b9c938dc) IAM Institute.

Manifesty to świetna sprawa, szczególnie jeśli towarzyszy im rzeczywiste działanie. Wydaje się, że jest nas – niezbyt zadowolonych z istniejącego stanu rzeczy i zorientowanych na zmiany – coraz więcej. W dobie głębokiej platformizacji i solarpunkowych obietnic, brakuje wciąż rozwiązań, które będą czymś pomiędzy – alternatywami dostępnymi dla wielu, cyfrowymi ogrodami, miejscami umożliwiającymi tworzenie.

Żeby odkryć możliwości potrzebujemy rozbudzenia wyobraźni. Lovink ujmuje to tak: ,,To, o co naprawdę toczy się walka to zbiorowa wyobraźnia dotycząca technologii, która odgrywa tak zasadniczą rolę w codziennym życiu miliardów ludzi, technologii, którą jednak da się sterować, którą da się kształtować, projektować i naginać do nieoficjalnych celów. Zamykanie się możliwości zmiany trwa już od co najmniej dekady, zastąpione przez ulizane interfejsy użytkownika i filmiki z kotami”.   
Ta dekada była bardzo ciekawa, ale też męcząca. Doświadczyliśmy jej w działaniu – projektując, programując i wymyślając interfejsy. Doświadczyłyśmy też realnej społecznej siły rażenia znakomicie zaprojektowanych rozwiązań cyfrowych i zabójczej skuteczności zdehumanizowanej automatyzacji.

Wydaje się że bardziej niż kiedykolwiek potrzebujemy dzisiaj głębokiej refleksji nad tym, czym powinny być technologie sprzyjające życiu. Potrzebujemy nowego słownika, lepszej filozofii, projektantek, kreatywnych technologów, osób programistycznych i szerokiego, interdyscyplinarnego frontu działania. Dobrze by było w ciągu kolejnej dekady, wspólnymi siłami, przeciągnąć te moce na stronę wspólnych dóbr i wartościowych doświadczeń. Do zobaczenia w akcji\!
<br>
<br>
<br>
Katarzyna Janota, Kuba Kulesza, Cezary Stępkowski, Agnieszka Zgud

[^I]:  F. Dosse, *Gilles Deleuze i Félix Guattari – biografie skrzyżowane*, tłum. M. Warchala, w: Kronos 4 (35)/2015, s. 17\.
